---
layout: poem
title: "বাতাসে পরাগের চিহ্ন"
genre: stories
date: 2025-09-08
excerpt: "আনন্দ হি কেবলম্ "
tags: [forest, trees, sanctuary, peace, solitude]
background_image: "bataseporager.jpg"
---

এক একটা সকালবেলা ভালোবাসাময় হয়ে ওঠে। বাঙ্ময় হয়ে ওঠে সব অনুভূতিরা। আজ সকালে প্রথম শুনলাম এই বসন্তের কোকিলের ডাক। 
সরকারী অফিসে এ মাস সব লেনদেন হিসাবের মাস। এ বছর আমার লেনদেনের খাতা শূন্য। কিছু সম্পর্ক পরিণতি পায়না। তাদের জমা না খরচের দিকে রাখবো বুঝতে পাইনা কিছুতেই।
ধীরে ধীরে বিদায় নিচ্ছে শীতের ফুল, ফলেরা, সজীব হয়ে উঠছে বসন্তের ফসলের মাঠ। নদী তার রূপ পালটে উঠে এসেছে চলার পথের ধারে। বদলে গেছে মৌমাছি আর ভ্রমরের গুঞ্জরণ। বসন্তের এই সকালের মাতাল হাওয়া বদলে দেয় সব সমীকরণ। উদাসী, ভাবগম্ভীর করে তোলে। 
আমাকে আনন্দে থাকতে বলে যে হারিয়ে গেছে মানুষের ভীড়ে তার কথা মনে পড়ে। বুকের ভিতরে ছড়িয়ে ছিটিয়ে আছে ঝরে পড়া পলাশের অক্ষর। তার একটি পাপড়ি তুলে নিই আমার হাতে। নির্ভার আকাশের দিকে চেয়ে বলি - আনন্দ হি কেবলম্ --- আনন্দ হি কেবলম্ ---!
