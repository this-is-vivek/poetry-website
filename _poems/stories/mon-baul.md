---
layout: poem
title: "মন বাউল"
genre: stories
date: 2025-10-23
excerpt: "জীবনের কিছু অঙ্ক কোনোদিন মেলেনা "
tags: [forest, trees, sanctuary, peace, solitude]
background_image: "bataseporager.jpg"
---
কোনো কোনোদিন সকালটা বড় বেশী অবহেলা, অনাদর পায়। একটা ঢালু পাড় পার করে সে চলে যায় নদীর ওপারে সারিসারি তাল তমাল সেগুন শাল মহুলের মাথা পেরিয়ে আপন মনে। এতো সকালেও কাঠের বোঝা মাথায় নিয়ে নদী পার করে গ্রাম্য রমণীরা। কতগুলো মোষ পিঠ ডুবিয়ে স্থির বসে থাকে নদীর অগভীর জলে। আলপথ ধরে উড়ে যায় সাদা বকের সারি।

কার্যত, এসব আমি কিছুই দেখিনা। একটা মৌণতার অনুভবে উঠে আসে ছবিগুলো বায়োস্কোপের মতো। সারা ঘর জুড়ে জড়তার ভিতরে কতগুলো এলোমেলো চিন্তা কুচি কাগজের মতো উড়ে বেড়ায়। তাদের জোড়া লাগানো দুঃসাধ্য। কয়েকটা পথ ঘুরে বেড়াতে থাকে নির্বাক চিন্তার চারিপাশে। প্রত্যেকটা পথের যেন নিজস্ব কিছু কথা থাকে। প্রেম প্রীতি স্নেহ মায়া মমতা দুঃখ ব্যথা উপেক্ষা ঘৃণা বিচ্ছেদ নিয়ে নিজেদের মতো করে সেজে থাকে পথগুলো। কোনো পথ অনেক কিছু দেয়, কোনো পথ কেড়ে নেয় অনেক কিছু। কিছু পথ চলে গিয়েছে শৈশবে, কিছু কৈশোরে, কিছু তারুণ্যে। একটা পথ আকাশ ছুঁয়ে জুলপির রঙ সাদা করে বসে আছে অরণ্যের কিনারায়। 

অনেকদিন হোলো মনকেমনের বাউলের দেখা নেই। সে হয়তো ঘুরে বেড়াচ্ছে বনের পথে, নদীর তীরে, আউশের ফসলের মাঠে। কয়েকদিন হোলো একটা নতুন উপসর্গ দেখা দিচ্ছে অকস্মাৎ । চিন্তাগুলো জট পাকিয়ে সারা দেহ পরিভ্রমণ করে উঠে যায় মাথার উপরে। তখন আমি নিজেই নিজেকে দেখতে পাই, বার্ড আই ভিউর মতো। দেখি, একটি শিশু বসে আছে পুরানো একটা খাটে। তার সামনে জলচৌকি। পাশে এল্যুমুনিয়ামের চৌকা স্কুল বাক্স। সে এক মনে করে যাচ্ছে সিঁড়ি ভাঙা অঙ্ক। ঠিক তখনি আমার খুব ভয় করে ওঠে ৷ জীবনের কিছু অঙ্ক কোনোদিন মেলেনা। কিছু অঙ্কের চৌবাচ্চার জল মাঝপথে ফুরিয়ে যায়৷ কিছু অঙ্কের শ্রমিকেরা একটা কাজ অনাদিকাল ধরে করেও শেষ করতে পারেনা।

আমি ছটফটিয়ে উঠি। অনেক কষ্টে ফিরিয়ে আনি চিন্তাগুলোকে মাথার ভিতর। জানালার পাশের নিমগাছের পাতাগুলো ঝিরঝির শব্দে কেঁপে উঠে। কার্নিশের গা ঘেসে গাছটার ছায়া পড়ে থাকে নিঃশব্দে, ভোরের অবহেলায়, অনাদরে...!
