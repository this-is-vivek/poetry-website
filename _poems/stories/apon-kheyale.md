---
layout: poem
title: "আপন খেয়ালে"
genre: stories
date: 2025-09-07
excerpt: "A short story in verse"
tags: [train, journey, midnight, story, travel]
---

এবার খামখেয়ালী মনটা কে বাঁধতে হবে। বিচিত্র তার খেয়ালীপনা। করোনা কালে যাতে বাইরে কোথাও হাঁটতে না হয়, তাই দুম করে একটা ট্রেডমিল কিনে ফেল্লো। কদিন তাতে হাঁটা, দৌড়ানো সব হোলো। তারপর থেকে তার, দড়ি জড়িয়ে পড়ে আছে সব। হঠাৎ খেয়াল হোলো তার বনসাই বানানোর। সাথে সাথেই এখান ওখান থেকে কিনে ফেল্লো টব, নিড়ানি, খুন্তি, জলের ঝাঁঝড়ি, এমন কি বনসাই ও। দুদিন বেশ যত্ন আত্তি হোলো। তারপর থেকে পড়ে আছে সব দক্ষিণের ব্যলকনীতে। এ জীবনে কিছুই সম্পূর্ণ করলো না সে। তাকে বাঁধতে হবে.... বাঁধতে হবে, কিন্তু বাঁধবে টা কে! 

ঝরাপাতায় আঙিনা ভরানো বসন্তের এই সকালে একটা কুমকুম পরা নিটোল মুখ দেখতে খুব ইচ্ছে করছে। তার খোঁপায় টগরের শ্বেত মালা। সারাদেহে কোমল আলোর অলোকরঞ্জনী। একটা দুকূল ভাসানো সংসার খুব টানছে। যেন দিগন্তের মাঠে কৃষ্ণচূড়া, আলতামসের নিচে অপেক্ষায় আছে এক কিশোরী, তার অপাপবিদ্ধ চোখ বিস্ময়ে ঘুরে বেড়াচ্ছে পলাশমঞ্জরীতে। আমি আমার সমস্ত কিশোর আবেগ দিয়ে তাকে জিজ্ঞাসা করে উঠি - চল্, পালিয়ে যাবি, অনন্যা। 

দক্ষিণের একটা ঘুর্ণি বাতাস এসে উড়িয়ে নিয়ে যায় সব জীর্ণ পাতাদের। দূরে কোথায় একজোড়া ঘুঘু ডেকে চলে আপন খেয়ালে।
