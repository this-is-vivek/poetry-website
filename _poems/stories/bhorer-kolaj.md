---
layout: poem
title: "ভোরের কোলাজ"
genre: stories
date: 2025-09-08
excerpt: "গাছেদের মধ্যে গাছ হয়ে দাঁড়িয়ে"
tags: [forest, trees, sanctuary, peace, solitude]
background_image: "bataseporager.jpg"
---

বিনি পয়সার ভেলকি দেখাচ্ছিলো লোকটা। ভীড়ের থেকে কে যেনো বলে উঠলো - জাদুগর, তোমার চোখের কোনে জল কেনো! অমনি লোকটা ভেলকিতে আকাশ থেকে একফালি শ্রাবণের মেঘ টেনে এনে, মেঘ হয়ে গেলো

2
নির্জন একলা পথে হঠাৎ গাছেদের মধ্যে গাছ হয়ে দাঁড়িয়ে পড়ে সে। তার সারা চোখেমুখে ফুটে উঠছে আগুনরাঙা পলাশ। পাশে ঝোলা শান্তিনিকেতনী কাপড়ের ব্যাগে তখন জন্ম নিচ্ছে নৈঃশব্দ্যের কবিতা।

3
একে একে হারিয়ে যাচ্ছে সব। এখনো কোনো কোনোদিন সকালে আমার নীল তিমি হয়ে যেতে ইচ্ছে করে। নির্জন শীতল অতলান্তিকের গভীরতা নীরবে ডাকে। 

4
ভোর বেলায় বাদল বাউলের কাছে বায়না করে বসলাম - আমাকে বৃষ্টি আনার গান শেখাতে। সে গভীর চোখে চেয়ে বোল্লো - সে তো আপনি আসে, অকারণে। চোখের কোন বেয়ে ঝরে পড়ে অসময়ের বৃষ্টি। 
