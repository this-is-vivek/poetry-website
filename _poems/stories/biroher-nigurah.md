---
layout: poem
title: "বিরহের নিগূঢ় তত্ত্বকথা"
genre: stories
date: 2025-09-08
excerpt: "বিরহের তত্ত্বকথা "
tags: [forest, trees, sanctuary, peace, solitude]
background_image: "bataseporager.jpg"
---

যেন তার দেখা পেয়েছি। কংক্রিটের ঝোপজঙ্গল সরিয়ে দেখি সে বসে আছে চিদানন্দের বেশে। অলোকমেঘে ঢেকে আছে তার অঞ্চল। কত মোহনা ভীড় করে আছে তার কাছে। আনন্দ সঙ্গীতে নেচে উঠছে ঝর্ণার লহরী। সময় নীরব গতিতে মিশে যাচ্ছে তার অমৃতরসসুধায়। 
ঈষা, তথাগত, নিমাই হয়ে যে নৈর্ব্যক্তিক পথ এসে মিশেছে পথের ধুলায়, তার একপ্রান্তে যেন দীর্ঘকাল দাঁড়িয়ে রয়েছি। আমার দেহে রণাঙ্গনের রক্তমাখা ধুলো। অদ্ভুত এ বিশ্বসংসার, অদ্ভুত তার ঈশ্বর। সবাই নিতে শেখে। কেউ তো বোল্লোনা - নাও ! এ মন শিখলো না তার অন্তর্গত সহজাত প্রবৃত্তিটিকে। 
যে বোঝা বয়ে চলেছি সর্বক্ষণ, তার স্বরূপ চিনিনা। জানিনা তার উৎপত্তি কোথায়। সে শুধু ছায়ার মতো সঙ্গে চলে। বৃষ্টিতে ভেজে, রোদে পোড়ে। এ মন জানলো না তার ভিতরে কত প্রেম। জানলো না কে ডাক দেয় অন্তর্গত মানসলোক হতে। 
তবু যেন তার দেখা পাই মাঝেমাঝে । জমাট রক্তে বাজছে তার অমৃতসুরধ্বনী। এ মোহ,মদ, মাৎসর্য ছাড়িয়ে বেজে উঠছে তার অলীক ছন্দের নুপুর। এক সুদূর পথের এক প্রান্তে দাঁড়িয়ে আছি আমি আমার সমর্পনের বিহ্বলতা নিয়ে। মানুষ কী তার বিধাতাকে চেনে ! তার ছোঁয়া পায় ! আমিও কী পাইনি মনে মনে ! এক তারের জীবন। তাকে ছুঁয়ে ভাবি - কে আমাকে শেখাবে কৃষ্ণপ্রেম, রাধার বিরহের নিগূঢ় তত্ত্বকথা...!
