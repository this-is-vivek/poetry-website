---
layout: poem
title: "মনের কথা"
genre: stories
date: 2025-09-08
excerpt: "মন চলে সাথে সাথে "
tags: [forest, trees, sanctuary, peace, solitude]
background_image: "bataseporager.jpg"
---

যা মনের নয়, তা টেকসই না। যতই সে অলঙ্কার, বিভূষণ, শব্দকল্প, উপমা নিয়ে আসুক না কেনো - মাথায় নয়, মনে অনুরণন তুলতে হবে তাকে। বৌদ্ধিক বিচার বা প্রাজ্ঞতা শেষ কথা নয়। শেষ কথা আবেগের প্রাঞ্জলতা। মাথায় যে থাকে, মানুষ সহজেই তাকে ভুলে যায় ; মনে যে ঘাঁটি গেড়ে বসে তার অবস্থান চিরকালীন। 

বড় অদ্ভুত এ মন। কত নদী বয়ে গেছে চলার পথে, যার পাড়ে গিয়ে দুদন্ড বসেছি, যার জল স্পর্শ করেছি - তার কথা আজও মনে আছে। অন্যরা সব কবেই হারিয়ে গেছে। সেই কবে কুপির আলোয়, জুঁইফুলের মৌতাতে শিউলিফুলের মতো ভাত, মসুরের ঘন ডাল, আলুসেদ্ধ মাখা আর কাঁচকি মাছের আস্বাদ আজও ভোলা যায়নি। অথচ কত বিখ্যাত রেস্তোরাঁর বিখ্যাত সব ডিশের কথা কবেই ভুলে গেছি । 

আমার মতে সৃষ্টিও তাই। স্রষ্টার সৃষ্টির চিরস্থায়ী স্থান তাই বুদ্ধিতে নয়, অনুরণন সৃষ্টিকারী আবেগে। শেষ বিচারে চোখ নয়, মনই চিরকাল সহজ সরল সুন্দর সত্যকে অবলোকন করে, মনে রাখে। মনের ভিতরে স্বাভাবিক এক মানচিত্র আছে, যা প্রতিনিয়ত চিহ্নিত করে চলেছে অক্ষাংশ দ্রাঘিমাংশে ভালোবাসার নদীগুলোর অবস্থান। ঢেউয়ে ঢেউয়ে নদীগুলো এগিয়ে চলে অনাগত দিনের দিকে তার স্বাভাবিক ছন্দে, রূপে রসে,বোধে । মন চলে সাথে সাথে।
