---
layout: poem
title: "কিছু কথা"
genre: stories
date: 2025-10-11
excerpt: "ও পথ আমার নয় "
tags: [forest, trees, sanctuary, peace, solitude]
background_image: "bataseporager.jpg"
---
ও পথ আমার নয়। আমি পারিনা প্রকাশকের সামনে হত্যে দিয়ে পড়ে থাকতে। নামীদামি পত্রপত্রিকার দপ্তরে পিছনের দরজা দিয়ে ঢুকতে। কোনো কবিতা পাঠের আসর বা মঞ্চ আমার জন্য নয়। রাজধানী থেকে অনেক দূরে আমার হৃদয়ের ঠিকানা। অনেক কিছুই আমার নাগালের বাইরে। বুঝিও না অনেক কিছুই। তাই এক বর্ণ ও না বুঝে সব জানার ভান করতে পারিনা। পারস্পরিক পিঠ চাপড়ানি আমার শেখা হোলোনা। কবিদের দল, উপদল, সংঘ, প্রথা, প্রতিষ্ঠা কিছুই আমার না। ও পথ আমার নয়। 

তবুও কত মনের লেখা ভেসে বেড়াচ্ছে চারিদিকে তাদের নিভৃত বাণী নিয়ে। কিছু তো স্থান করে নেয় হৃদয়ের পটরেখায়। তারা আমার অজান্তেই আমার লেখায় কখন বেলী, জুঁই, ধুতরা, ভাঁটফুল হয়ে ফোটে। আমার লেখা আসে সহজাত দুঃখে সুখে বিরহে বিষাদে। কখনো জোরাজোরি করিনা তার সাথে। সে তার সহজ সরল বর্ণমালাতেই আসে। তার কতটুকু সফল, কতটুকু অসফল সে কথা জানিনা। কেউ কেউ ভালোবেসে তাকে বুকে তুলে নেয়, কেউকেউ ফেলে দেয় পথের ধুলায়। দিনের শেষে মালসার কবিতাঅন্নটুকু শেষ করে মাটির উনানে জল ঢেলে এগিয়ে চলি। 

জীবন আমার কাছে কী, কতটুকু চায় জানিনা। কোন মোহ আমার নেই। তবুও বিচরণের বালুকাবেলায় এক জাহাজ এসে দাঁড়ায় বন্দরে। কবে যেন আমি এক নাবিক হতে চেয়েছিলাম। দেখতে চেয়েছিলাম পৃথিবীর শেষ বন্দর। তা আর হোলো না। টুপটুপ করে ঝরে পড়ে সজনের ফুল, নিমের ফল, শেষ বসন্তের হলুদ পাতা। আমি শয্যা পাতি এক প্রবীণ বৃক্ষের পদছায়াতলে। কে যেন বলে ওঠে - বড় গোঁয়ার লোকটা। যে পথে সবাই যায় লোকটা বেছে নিয়েছিলো তার উল্টো পথ। বড় নির্জন, একাকী, শূন্য সে বিষাদের আনন্দময় পথ...!
