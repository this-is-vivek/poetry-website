---
layout: poem
title: "পতঙ্গ"
genre: stories
date: 2025-09-07
excerpt: "A short story in verse"
tags: [train, journey, midnight, story, travel]
---

খুব সকালে তোমার পিছুপিছু আমি পার করে যাই পলাশডাঙার মাঠ, সুবর্ণরেখার খেয়াঘাট। কুয়াশা জড়ানো একটা কাঠের সাঁকো পার করে আমরা দাঁড়িয়ে পড়ি বনপাহাড়ির পাদদেশে।

ক্ষীণ গেরুয়া আলোর আবছায়া বসনে তুমি জড়িয়ে ধরো আমাকে। আমাদের গভীর চুম্বনে ঠোঁটের ফাঁকে জমে ওঠে শিশিরের কণা। তারপর তারা জমতে জমতে জন্ম নেয় একখন্ড শ্রাবণের মেঘ। তোমার চিবুক, গন্ডদেশ, কোমল স্তন, স্তনের বোঁটাকে ছুঁয়ে আমার বুক ভিজিয়ে সে বৃষ্টির ধারা বয়ে যায় তোমার পদ্মনাভীকে ঘিরে গূঢ় রহস্যময় যোনীপথে। এক লাল পদ্মকে বুকে নিয়ে অবরুদ্ধ এক ঝর্ণা জেগে ওঠে। আমি ডুবুরি হয়ে পাথর ভেঙে অবাধ করি জলসিঞ্চন। 

সহসা খুব জোরে বাঁশিতে বেজে ওঠে মিশ্রপিলু। একটা পাখি ডানা ঝাপটিয়ে ডেকে ওঠে- হট্টিটি...হট্টিটি... হট্টিটি... হট্টিটি...
আর তখনি আমাদের ঠোঁটের মাঝখানের শিশিরেরা উড়ে যায় বাষ্প হয়ে। সূর্যের প্রথম আলো আমার দুডানা ভস্ম করতেই তুমি উড়ে যাও প্রথম আলোর পাখি হয়ে। 

আমি দাঁড়িয়ে থাকি অনন্তকাল প্রস্তরীভূত ভোরের পাখির ফসিল হয়ে। আমার দুডানা হতে জন্ম নেয় মানুষের মতো ডানাহীন লক্ষকোটি পতঙ্গের দল...!
