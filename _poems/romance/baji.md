---
layout: poem
title: "বাজি"
genre: romance
date: 2025-09-24
excerpt: "আমি বলেছিলাম - বৃষ্টি হবে, অথচ"
tags: [forest, trees, sanctuary, peace, solitude]
background_image: "bataseporager.jpg"
---
তোমার সাথে বাজিতে পারা যায়না...

আমি বলেছিলাম - বৃষ্টি হবে, অথচ
প্রতিটি দুপুর কী ভীষণ জমাট  বাঁধা মেঘ....

আমি বলেছিলাম - আগুন জ্বলবে, অথচ
যজ্ঞবেদি জুড়ে শুধু ধোঁয়ার কুন্ডলী 

আমি বলেছিলাম - হৃদয়ের রঙ লাল
এখন দেখি হৃদয়ের ভিতরে কত বিষন্ন নীল পাথর 

আমি বলেছিলাম - গল্পের এখানেই শেষ 
অথচ, তারপরও দেখি কত নিঃসঙ্গ শব্দ
আর অক্ষরের নিভৃত আনাগোনা... 

আমার অশ্বমেধের ঘোড়া, পথ হারিয়ে 
আজীবন ঘুরে বেড়ালো পথে পথে...

শুধু একটি বাজিই তুমি হেরে গেছো... 
তুমি বলেছিলে - অনেকদূর...
অথচ থেকে গেছো
খুব কাছে, অস্তাচলের শেষ আলোর রেখায়... 

ভেবেছিলে- ভুলে যাবো, অথচ
কিছুই ভুলিনি...  এখনো মনে আছে 
হলুদ ঘাসেঘাসে শিশিরের নিঃশব্দ নিঃসরণ...
