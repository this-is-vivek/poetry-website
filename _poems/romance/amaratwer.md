---
layout: poem
title: "অমরত্বের কীর্তিনাশা পথে"
genre: romance
date: 2025-10-17
excerpt: "কে যেন বলেছিলো ভালোবাসা দেবে"
tags: [forest, trees, sanctuary, peace, solitude]
background_image: "bataseporager.jpg"
---
কে যেন বলেছিলো ভালোবাসা দেবে... 
দেখাবে দূর পৃথিবীর শেষের সীমানা, 
যেখানে নির্জনতায় ফুটে ওঠে সূর্যাস্তের বিহ্বল বর্ণালী 
উদার আকাশে ভাসে পরিযায়ী নক্ষত্রেরা...

কে যেন বলেছিলো ভালোবেসে দেখাবে...
ক্রৌঞ্চমিথুনের নৃত্য, তালবাতাসির উড়ন্ত সঙ্গম
মধ্যরাতে মুগ্ধ চাঁদের মৃগনাভী, হেমন্তের বিস্তীর্ণ ক্ষেতে
রাতজাগা জোনাকির নিভৃত আলোর প্রসব.. 

কে যেন বলেছিলো অনেক ভালোবাসা দেবে...
চৈত্রের সন্ধ্যায় মেরিন ড্রাইভের ধারে বসে শোনাবে 
সুরাইয়ার কন্ঠে গালিবের গজল... 
আনন্দনগরীর ঘুমভাঙা রিক্সার মিছিলের কলতান 
কে যেনো বলেছিলো ঐতিহাসিক এক নদীর বুকের স্পন্দন শোনাবে....! 

কে যেনো বলেছিলো নিয়ে যাবে 
কুশীনগরের এক শ্রমণের গোপন সমাধীতে...
চেনাবে পরমান্নের দানায় নিহিত মুক্তির আস্বাদ,
তার দুচোখে চেনাবে নীহারিকার অনন্ত সম্ভার...
বলেছিলো চেনাবে ভালোবাসার সহস্র পথ, যার বিরহকে মাড়িয়ে তবেই প্রেমিক হওয়া যায়... 

কে যেন বলেছিলো... কে যেন বলেছিলো...
বুকের কাছে দুহাত জড়ো করে দাঁড়াতে প্রার্থনায়
যে শেখাবে সহস্র মৃত্যুর ভিতরে পুর্নঃজন্মের দুরুহ কবিতা,
চেনাবে পাথরে জমা যত প্রেমের ফসিল...
পৃথিবীর নিঃসঙ্গ বুকের অভ্যন্তরে, স্তরেস্তরে.. 
কে যেন বলেছিলো পাথরে পাথর ঠুকে জ্বালাবে আগুন
তারপর মিশে যাবে সোনালী ডানার চিল হয়ে
অমরত্বের কীর্তিনাশা পথে... !
