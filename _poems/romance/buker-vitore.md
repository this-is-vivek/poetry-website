---
layout: poem
title: "বিচ্ছেদের দিন রাত্রি"
genre: romance
date: 2025-09-16
excerpt: "পদ্মবিলে সাঁতার কেটে তুলে আনতাম নীলকমল"
tags: [forest, trees, sanctuary, peace, solitude]
background_image: "bataseporager.jpg"
---

বুকের ভিতরে কার যেন বসবাস ছিলো, 
রেশমের রুপালি সুতোর মতো হালকা ,
অনায়াসে হাত ধরে পার করে যেতাম
শ্যামবাজার পাঁচমাথার গাড়ির জঙ্গল,
মগডালে উঠে বসন্তের পলাশ এনে
পরাতাম আশ্চর্য খোঁপায়
পদ্মবিলে সাঁতার কেটে তুলে আনতাম নীলকমল
নুপুর সাজিয়ে দিতাম পায়ে...

বুকের ভিতর কার যেন বসবাস ছিলো, 
সে চলে যেতেই কখন অজান্তে সব ভারী হয়ে গেলো
এখন ভোরের কুয়াশাকে ভারী লাগে, 
ভারী হয়ে ঝরে পড়ে হলুদ পাতারা বৃক্ষের আঙিনায়
দিনের আলোর ভার, বইতে পারিনা আর
নিজের ছায়াকে ভারী লাগে...! 

এ কেমন যোগ বিয়োগের হিসাব, হে মাধব
যখন একত্রে ছিলাম - রেশমী চাদরের মতো অনুগ্র ছিলাম
এখন বিচ্ছেদের দিন রাত্রি কী করে যে এতো দুর্বহ ...!!
