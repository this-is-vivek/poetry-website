---
layout: poem
title: "বিরহ যন্ত্রণা"
genre: romance
date: 2025-09-10
excerpt: "Love painted in golden hues of evening light"
tags: [sunset, romance, golden, evening, love]
---

বসন্ত বন্দনায় কখন যেন তন্ময়ালোক হতে
উঠে আসে এক অলৌকিক মায়াবী মানবী,
তার হরিণকালো চোখে জেগে আছে
পারস্য, মিশর, গ্রীসের অতীত জাদুর ব্যঞ্জনা... 

সে দুহাত প্রসারিত করতেই তার মুষ্ঠি হতে
বেরিয়ে আসে - সাত সমুদ্র, সাত পাহাড়, সাত নদী.…
সে তার এলোকেশ থেকে তুলে আনে একখন্ড অলোক মেঘ
ছুঁড়ে দেয় বিমূর্ত নিসর্গের আকাশে, মরুভূমে ... 
আর তখনই তার আঁচলের পটভূমিকায় জেগে ওঠে
বিস্তীর্ণ হরিৎক্ষেত্র, শত সহস্র ফুল আর রঙিন প্রজাপতি... 
তার অধর ওষ্ঠ হতে সে ছড়িয়ে দেয় হাসির সুক্ষ মায়াবী জাল... 

তার তীক্ষ্ণ দুচোখ হতে সে ছুঁড়ে দেয় আগুন... 
সহসা জ্বলে ওঠে অরণ্যের বুকে দাবানল, 
সে তার চোখের বারিধারা হতে বার করে আনে
এক তুষারের কুঠার... অমোঘ হাসিতে ছিন্ন করে
পৃথিবীর সব সূতিকাঘর...! 

আশ্চর্য যাদুগর সে নারী, এরপর তার উদ্ধত বুকের ভিতর হতে
তুলে আনে প্রেম, অপ্রেম, উপেক্ষা, প্রত্যাখ্যান, সমাজ সংসার...
ষোড়শ রিপুর পথ ধরে সে সাজিয়ে তোলে কাম, মোহ, মাৎসর্য, ঈর্ষা, ঘৃণা.... 
সন্ধ্যার অদ্ভুত আলোতে আমি অবাক চোখে দেখি - 
তার ভিতরে সমাহিত লক্ষকোটি ছায়াপথ, মানুষের জন্ম মৃত্যু, শৈশব কৈশোর যৌবন জ্বরা...

সে মানবীর বয়স কতো আমি তা বুঝিনা,
কখনো মনে হয় - মেসোপোটেমিয়ার বসন্তের অরণ্যে 
তার ছিলো অবাধ যাতায়াত... 
অথবা, হয়তো জন্ম তার ভাগীরথীর উৎস্যমুখে
অক্লান্ত যুদ্ধের দশকে ...

সে আমাকে যেনো বলতে চায় গূঢ় কোনো রহস্যের কথা... 
সে আমাকে যেন দিতে চায় তার লুকানো ঐশ্বর্যরাশি...
আমি শূন্যে দুহাত বাড়াই, বসন্তের দাবানলে 
কোন এক বিস্মৃত অতীত পুড়িয়ে যায় বুকের ভিতর... 

দুর্বোধ্য লাগে যেনো যত কিছু বসন্তাভিসার... 
সে তো দিতে চেয়েছিলো সব -- তবু
সে চলে যাওয়ার আগে আমি তার কাছে চেয়ে নিই
এক পেয়ালা অফুরন্ত দুঃখ আর বিরহ যন্ত্রণা...!
