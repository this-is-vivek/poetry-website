---
layout: poem
title: "ভালোবাসায় আছি"
genre: romance
date: 2025-09-07
excerpt: "New"
background_image: "sample-poem.jpg" 
tags: [train, journey, midnight, story, travel]
---

ভালোবাসায় আছি
উপেক্ষার পথ ভেঙে ভেঙে
বিরহের বাঁকে বাঁকে ছিটকে গিয়ে
প্রত্যাখ্যানে লালমাটির পথ রাঙিয়ে
ভালোবাসায় আছি

ভালোবাসায় আছি
মানুষের হাহুতাশে, বুভুক্ষায়, ঘর্মাক্ত ভীড়ে
পথে, ঘাটে, ময়দানে, বাসে,ট্রামে, ট্রেনে...
একলা রাতের নিঃসঙ্গ শুঁড়িপথে
ভালোবাসায় আছি চাঁদ পোড়ানো রাতে

ভালোবাসায় আছি 
জন্মে মৃত্যুতে, যৌবন বার্ধক্য জ্বরায়
ভালোবাসায় আছি জৈষ্ঠ্যের নিদাঘ আগুনে
বসন্তের মন ভাঙা বলাকার ডানায়
ভালোবাসায় আছি স্বপ্নে জাগরনে
বাঘবন্দি খেলায়...!

ভালোবাসায় আছি...
ভালোবাসায় আছি... 
বিচ্ছেদে মানুষ তবু্ও তো
তাকেই আঁকড়ে ধরে থাকে 
চোখের আড়ালে, ভিতরে গভীরে
গোপন নদীর ধারার মতো....
ঝরা বসন্তের আঙিনায় লালমাটির ধুলোর মতো 
শেষ হেমন্তের রাতে রক্তের ভিতরে জমে ওঠা
শিশির বিন্দুর মতো..... ! 

দুঃখ, হাহাকার, বিষাদ, নিরাশা, বিষন্নতায়
ভালোবাসায় আছি....
ভালোবাসায় আছি....!
