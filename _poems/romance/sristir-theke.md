---
layout: poem
title: "সৃষ্টির থেকে দূরে সরে আছি"
genre: romance
date: 2025-09-16
excerpt: "মৃত্যুকে করেছে মহীয়ান"
tags: [forest, trees, sanctuary, peace, solitude]
background_image: "bataseporager.jpg"
---

সৃষ্টির থেকে দূরে সরে আছি
চারিদিকে রক্ত আর ঘামের আঘ্রাণ 

মৃত্যু চোখের পাতা ছুঁয়ে আছে
যেন এই তোমার আমার দেখা হলে
সুরনদীর তীরে --
সে নিভিয়ে দেবে সব আলোর ঝংকার....

মানুষ কী চিরদিন নদীর মুখাপেক্ষী রয়ে যাবে ! 

চেয়ে দেখো, মানুষ চিরদিনই 
মৃত্যুকে করেছে মহীয়ান....
অন্ধকার পিরামিডে, তাজমহলের আলোকছটায়
লক্ষকোটি সমাধি প্রান্তরে....

তবুও ধ্বংসের মাঝে উঠে আসে 
তোমার অধরা প্রেমের রূপক,
রাত্রির ফলকে জেগে ওঠে কোন অতীতের
নামগোত্রহীন এক যাযাবর তারা... 

সৃষ্টির দুয়ার হতে ভেসে যাই দূরে ... 
চারিদিকে ভেসে ওঠে লক্ষকোটি মানুষের 
রক্ত আর ঘামের আঘ্রাণ....
সৃষ্টি মানেই তো তোমার আমার যুগযন্ত্রণা....!
