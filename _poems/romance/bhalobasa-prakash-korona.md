---
layout: poem
title: "ভালোবাসা প্রকাশ কোরোনা"
genre: romance
date: 2025-09-12
excerpt: "A passionate ode to eternal love and connection"
tags: [love, passion, soulmates, eternal]
---

ভালোবাসা প্রকাশ কোরোনা... 
খনির ভিতরে যে আছে তাকে
বাইরে এনো না... 
মানুষের ধর্ম সব মূল্য দিয়ে দাগা...

যা আছে ভেতরে থাক.. 
তাকেই সাজাও বনফুলে 
নৈঃশব্দতার ভিতরে তাকে দাও
শিশিরের ভাষা...
ঋদ্ধতায় ভরাও তার অরূপ অন্তর... 

ভালোবাসা প্রকাশ কোরোনা... 
বাইরে এলে সে দাবী করে বসে
আসমুদ্র হিমালয়... 
বাইরে এলে সে দাবী করে বসে বসতির
বিনিময়ের মুদ্রা জড়ো করে... 

যে আছে ভেতরে থাক 
গোধূলির ছায়া অন্ধকারে, 
ফল্গুর ধারার মতো বয়ে যাক
নীরবে নিভৃতে,
দূরে থাক প্রত্যার্পনের দৈনিক যাতনা
দূরে থাক উপেক্ষার নীরব রক্তধারা.... 

ভালোবাসা প্রকাশ কোরোনা
প্রকাশ করলেই - উড়ে যায় সমর্পনের
অবুঝ পাখিরা নিজস্ব বাসা ছেড়ে... 
উত্তেজনায় মুছড়ে পড়ে 
লজ্জাবতীর ডানা নিদাঘ রোদ্দুরে,
ভালোবাসা প্রকাশ করলেই 
লেখা হয়ে যায় শেষ চিঠি -- 
ঝরে পড়া বসন্তের কোনো অজানা ঠিকানায়...!
