---
layout: poem
title: "গরীব মানুষ"
genre: romance
date: 2025-10-29
excerpt: "মঞ্চ বেঁধে বসে সব ভিখারির আসর"
tags: [forest, trees, sanctuary, peace, solitude]
background_image: "bataseporager.jpg"
---
চুপ থাকি, বেশী কথা বললে
মানুষ গরীব হয়ে যায়....

কেউ শোনেনা, মাটি খুঁড়ে যায়না কেউ
তপস্বী শিকড়ের কাছে...
জলফড়িংয়ের ডানায় খোঁজেনা 
জলের অকৃত্রিম স্বাক্ষর

চারিদিকে চর্বিতচর্বণ
মঞ্চ বেঁধে বসে সব ভিখারির আসর
ইস্তেহার উড়িয়ে যায় ধ্বজা 
ঘরে ফেরা মানুষের আকাশ সীমায়... 

এরই মাঝে কেউ যেন নিড়ায়
বসন্তের বিষন্ন বাগান,
জ্যোৎস্নাকে সাক্ষী রেখে ভেসে যায়
শরীর লেগুনের জলে

উদরে চিৎকার করে পোড়া শালিধান 
রক্তে ভাসে যুগান্তরের খিদে,
থমকে যায় বেহুলার ভেলা লোকান্তরে... 

চুপ থাকি, বেশী কথা বললে মানুষ 
হতদরিদ্র হয়ে যায়....!
