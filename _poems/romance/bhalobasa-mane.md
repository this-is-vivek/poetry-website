---
layout: poem
title: "ভালোবাসা মানে"
genre: romance
date: 2025-09-18
excerpt: "প্রেম শরীরী নয়"
background_image: "bataseporager.jpg" 
tags: [train, journey, midnight, story, travel]
---

চারিদিকে অবাধ সঙ্গমের দৃশ্য
শরীরী উন্মাদনা খেলছে সৃষ্টির সীমানায়

ইতিহাসের পথ বেয়ে উঠে আসছে
সঙ্গমপ্রিয় নরনারী 
পাথরের বুকে খোদাই করে যাচ্ছে
সৃষ্টি রহস্যের বন্দনা... 

জলে স্থলে অন্তরীক্ষে ধ্বনিত হচ্ছে
সঙ্গমের জয়গান,
অগাধ জ্যোৎস্নায় ভেসে যাচ্ছে
কুলহারা নদী... 

তুমি যে তবে বলেছিলে 
প্রেম শরীরী নয়... 
ভালোবাসা সবটাই প্রতীকি... 
শ্রাবণের আকাশ দেখে চিনিয়েছিলে
বুকের ভিতরে উৎসবের কলরোল, 
তুমি যে তবে দেখিয়েছিলে
হেমন্তের খাঁখাঁ সন্ধ্যায় মাঠেমাঠে
শিশির আর ফসলের নিভৃত সঙ্গম....

অশ্লীলতার বাঁধ ভেঙে উঠে আসছে
ভাস্কর্যের সঙ্গমের কায়া...
মধুপের ডানায় ডানায় ছড়িয়ে পড়ছে
সঙ্গমপরাগ...
তুমি হৃদয় দেখিয়ে বলেছিলে
ওইখানে লুকিয়ে আছে ভালোবাসার
জগত সংসার, 
একথা তো বলোনি কখনো 
একদিন যোগ্যতম ছিনিয়ে নেবে
বসন্তের বনে ফুটে থাকা পলাশের সব অধিকার...!

আমি তো এখনো ভালোবাসা মানে
তোমার দুহাত কে স্পর্শ করা বুঝি...
তোমাকে নিয়ে কবিতার নির্মানে পাই
সহস্র তীব্র সঙ্গমের আস্বাদ.
