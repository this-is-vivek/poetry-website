---
layout: poem
title: "মনেমনে ঠিক দেখা হবে"
genre: romance
date: 2025-09-16
excerpt: "বৃষ্টি ঝরাবো স্বপ্নভাঙার শোকে"
tags: [forest, trees, sanctuary, peace, solitude]
background_image: "bataseporager.jpg"
---

মনেমনে ঠিক দেখা হবে রাতভোরে
সে দেখাকে তুমি রুখবে কেমন করে

মনেমনে ঠিক তোমার কাছেই যাবো
নতুন করে কী কী আর হারাবো

মনেমনে ঠিক তোমার ব্যাকুল চোখে 
বৃষ্টি ঝরাবো স্বপ্নভাঙার শোকে

মনেমনে ঠিক খোঁপায় পরাবো মালা
কপালে কুমকুম, হাতে যূথিকার বালা

মনেমনে ঠিক চুম্বন দেবো পায়
জোছনা পরাগ ছড়াবো বিছানায়

তুমি জেগে উঠে দেখবে উঠোনে -- ঘরে
কেউ নেই, শুধু কিছু ঝরাফুল আছে দুয়ারেতে পড়ে...!
