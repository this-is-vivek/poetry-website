---
layout: poem
title: "কবিতার নির্জন আলোকে"
genre: romance
date: 2025-09-18
excerpt: "এক গোপন অপরাধবোধে আমি আজও ভুগি"
background_image: "bataseporager.jpg" 
tags: [train, journey, midnight, story, travel]
---

কাল রাতে --
কখন যেন নিশিথ তারার মতো আড়ষ্ট হয়ে এলো কন্ঠস্বর, 
মঞ্চের তীর্যক আলোকে এলোমেলো হয়ে গেলো
কবিতার পঙক্তিমালা...
পাঠ করতে করতে টের পাই যেন ভেসে আসছে পূবসাগরের এক ঝাঁক হাওয়া
বন্দর ছেড়ে যাওয়া এক জাহাজ আমাকে যেন ডেকে ওঠে... 
প্রতি উচ্চারণে বদলে গেলো কবিতার অক্ষর, যেন এক অবোধ কবিতার
জন্ম হোলো কবিতা পাঠের আসরে... 
এ কবিতা আমিতো লিখিনি কোনোদিন.. ! 
হাততালি ওঠে, আমি বুঝি হৃদয়ঙ্গম করেনি কেউ নির্বাপিত হৃদয়ের বাণী ...

একটি শিশুর হাত ধরে তুমি সারাসন্ধ্যা ঘুরে বেড়ালে
মেলার প্রাঙ্গণে, কত জিজ্ঞাসা ঘুরে ফিরে মিশে গেলো ভীড়ে,
শিশুটির অপূর্ব আবৃত্তি শুনেছি, অবিকল তোমার মতোই গলা, 
ওর আবৃত্তির সাথে যেন ভেসে এলো কবেকার সুদূর এক
মফঃস্বলের ছবি, ছোট্ট এক সবুজ স্টেশন...
কৃষ্ণচূড়া, অর্জুন,শিরিষের ছায়াঘেরা নির্জন এক পিচঢালা পথ,
পঞ্চবটির ছায়ার নিচে নীলকন্ঠের একাকী মন্দির,
কপোতাক্ষ নদী তীরের পুরাতন পাঠশালা, ছুটির ঘন্টা... 
এক কিশোরী কোঁচড় ভরা ফুল নিয়ে ভাঁটফুলের ঝোপ পেরিয়ে 
চলে গেলো গোধূলির দিগন্ত পেরিয়ে...! 

তুমি হয়তো জানোনা, এক গোপন অপরাধবোধে আমি আজও ভুগি...
কত কী ছাইপাঁশ লিখে গেলাম দীর্ঘ এ বছরগুলোতে
কত শৈশব হেঁটে হেঁটে আজও তুলে আনি যোগ বিয়োগ গুন ভাগ
তবু কোনো শিশুতোষ ছড়া আজও লিখতে পারিনি... 

যেমন অধরা রয়ে গেলো কত প্রশ্নের উত্তর --
যে শিশুটির হাত ধরে মিশে গেলে কবিতার নির্জন আলোকে 
তাকে জড়িয়ে, কানেকানে তুমি কী নামে ডাকো ?
