---
layout: poem
title: "ফসল ফলানো শিখছি"
genre: nature
date: 2025-10-12
excerpt: "বিহ্বল ভালোবাসা উঠে আসে গূঢ়পথ ধরে"
tags: [forest, trees, sanctuary, peace, solitude]
background_image: "bataseporager.jpg"
---
ফসল ফলানো শিখছি, হে মাধব... 
হেমন্ত পূর্ণিমার রাতে বুকের ভিতরে উঠে আসে কাদামাটি 
বঞ্জর জমিতে করি শিশিরের আবাদ
সুপ্তবীজ মেলে দেয় নরম সবুজ পত্রফলক
আঁকশি বাড়িয়ে ছোঁয় নভনীল আকাশের কল্পনা,
শুধু জলে তুষ্ট নয় সে, তার চাই -
প্রেম প্রীতি স্নেহ মায়া মমতা ভালোবাসা
তার চাই - নক্ষত্রের বুক হতে নিঃসৃত অমৃতধারা
এক মাঠ মায়াময় জ্যোৎস্নার কোমল বন্দনা... 
বুকের গভীরে নামে বিশ্বাসের অলীক শিকড়
আর কখন যেনো আমাকে অবাক করে 
সরল বাতাসে মেলে অযুত পাপড়ির ডানা... 

ফসল গড়া শিখছি, হে মাধব... 
মধুপের ডানায় দেখি পরাগের স্বপ্নের মায়াছবি 
ফসলের শীষে দেখি অন্তঃসলীল সিন্ধুর প্রগাঢ়  বিশুদ্ধ দুগ্ধধারা 
বাতাস ছড়ায় পাকা ফসলের আঘ্রাণ দিকে দিগন্তরে
লক্ষীপেঁচা আর ইঁদুরের দল ছড়ায় সে বারতা গভীর রাত্রির কানে কানে 
কোন সে বিহ্বল ভালোবাসা উঠে আসে গূঢ়পথ ধরে 
তার হাতে হাত রাখি, স্পর্শ করি নধর অধর, 
তার উদ্ধত স্তনে রাখি সহস্র কোটি তারার উন্মেষ 
তার কপালে আঁকি তৃষিত চুম্বনের আল্পনা... 

ফসল তৈরী করা শিখছি, হে মাধব.... 
সারাদিন সারারাত অতন্দ্র পাহারায় থাকি... 
চিনেছি মাংসভুক পতঙ্গের দল আর অবিশ্বাসী আগাছার যন্ত্রণা
চিনেছি ব্যর্থতা প্রত্যাখ্যান আর বঞ্চনার অনুভব 
কিন্তু গভীরে ভিতরে যে অনন্ত অবসাদের মতো ক্ষয়পোকা
- তাকে চিনবো কোন অলীক অমৃত আলোকে..... !!
