---
layout: poem
title: "দূরে নয়, সন্নিকটেই থাকি"
genre: nature
date: 2025-10-04
excerpt: "খবর পাই, নদীর কোথায় ভাঙন"
tags: [forest, trees, sanctuary, peace, solitude]
background_image: "bataseporager.jpg"
---
দূরে নয়, সন্নিকটেই থাকি

খবর পাই আসা-যাওয়ার
রোদ-বৃষ্টি, জোয়ার-ভাটার,
খবর পাই পলাশের রূপে 
মাতাল হওয়া বসন্ত-বনের,
খবর পাই একাকীত্বের তীরে 
হাঁটু গেড়ে বসে থাকা একলা পাখিটির...

সুঁড়িপথ পেরিয়েই পাতা-ঝরার
গলিপথ, তার ওপারে আছে
ছায়া-মানুষের বন্ধ দরজার বারান্দা...
সেখানে কে একাএকা বসে
সারাদিন ভেঙে যাওয়া ছন্দ মেলায়,
মরণকে মেলায় নেশায়... 
কে এক বাউল লেখে বিরহের গান,
স্বরলিপিহীন... 

খবর পাই, কতবার লিখে, কতবার
মুছেছে সে কীর্তিনাশা প্রেম...
পতন আর উত্থান.. মিউটেশন... 
খবর পাই, নদীর কোথায় ভাঙন

সন্নিকটে থাকি, বেশী দূরে নয়...
চেয়ে দেখি চাঁদের বাসরে চন্দ্রকোটাল...
