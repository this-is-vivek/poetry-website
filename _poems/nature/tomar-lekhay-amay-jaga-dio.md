---
layout: poem
title: "তোমার লেখায় আমায় একটু জায়গা দিও"
genre: nature
date: 2025-09-14
excerpt: "ভুলে যাওয়ার আগে স্মৃতির ভীড়ে একটু জায়গা চাওয়া এক কবিতা"
tags: [স্মৃতি, কবিতা, প্রকৃতি, বাংলা, জায়গা]
---

তোমার লেখায় আমায় একটু জায়গা দিও
নাহয় বুনোফুলের মতো, 
একফালি এক মেঘের মতো, 
ঝরে পড়া পাতার মতো ---
আমায় একটু জায়গা দিও.... 

কবে থেকে বইছে নদী বুকের ভিতর 
নুড়িপাথর জমছে ক্ষীণ ধারার বাঁকে
আকাশ জুড়ে জমে উঠছে বিচিত্র মেঘ
জমছে ধুলো সবুজ প্রবীণ পাতার ফাঁকে 

তুমিতো কত পদ্য লেখো আপন খেলায়
কাউকে বানাও সেনাপতি, কাউকে রাজা
কাউকে প্রেমিক করে চড়াও পক্ষীরাজে
নাহয় আমায় মাঝি কোরো একলা তরীর
নয়তো কোনো পান্থজনা দেউলদ্বারে

ফুরিয়ে গেলো সমস্ত গান, মান অভিমান
মিলিয়ে এলো সব কথারা বেলাশেষের অস্তরাগে
তোমার লেখায় আমায় একটু জায়গা দিও
স্মৃতির ভীড়ে আবার ভুলে যাওয়ার আগে...!