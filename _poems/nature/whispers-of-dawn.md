---
layout: poem
title: "মাটির গন্ধ"
genre: nature
date: 2025-09-16
excerpt: "Finding peace in nature's cathedral"
tags: [forest, trees, sanctuary, peace, solitude]
background_image: "bataseporager.jpg"
---

মাটির গন্ধ লেগে আছে বুকে
ফুল ফুটে ঝরে গেছে কবে... 
কত প্রতিমা রঙের প্রলেপ মেখে 
ভেসে গেছে নিরঞ্জনে... ! 

একটা আকাশ ছোঁওয়া মহীরুহর ভিতরে 
জেগে থাকা শিশু চারাগাছ বলে যাচ্ছে
এক মকরশলের জন্মবৃত্তান্ত... 

কত জন্ম-মৃত্যু দেখেছে এ শহর
কত মিছিল পথের বাঁকে চলে গেছে
অন্য কোনো পথে 
অজস্র অন্য শহরকে বুকে নিয়ে ক্রমশ 
বেড়ে উঠছে অচেনা শহরের পরিসীমা...
কবে যেনো প্রিয়ংবদা হতে জয়িতা হয়েছো তুমি
তবু তোমার বুকের ভিতর আজও 
জেগে আছে প্রাচীন মাটির কন্ঠস্বর... 

অট্টালিকা ভেঙে তুমি খুঁজে যাও
মাটির কুটির.... 
এক উৎসব শেষে আরেক উৎসবের সন্ধানে
মাটির ভিতরে প্রাণ দিয়ে রাখে 
মাটির কারিগর.... 
কত ফুল ঝরে গেছে কবে
তবু বুকের ভিতর নারীর হৃদয়ের মতো
মাটির গন্ধ লেগে থাকে....!
