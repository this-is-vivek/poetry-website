---
layout: poem
title: "নক্ষত্রের কান্না"
genre: nature
date: 2025-09-16
excerpt: "পৃথিবীর গোধূলির মন"
tags: [forest, trees, sanctuary, peace, solitude]
background_image: "bataseporager.jpg"
---

এক একদিন সব "না" গুলোকে আমি "হ্যাঁ" করে দিই,
সব শুকনো নদীতে বইয়ে দিই শ্রাবণের ধারা, 
শুকনো গাছের ডালে ডালে আমি বসিয়ে দিই 
নবীন পাতার ইশারা... 
এক একদিন সব উপেক্ষা গুলোকে আমি সচেতন ভাবে
বদলে দিই সম্মতির ইঙ্গিতে... 
একটা শূন্য খাদ ভরাট করতে আমি মাটি কাটতে কাটতে 
নেমে যাই পৃথিবীর অগাধ গভীরে... 
সেখানে আমি ফুটিয়ে তুলি অবাধ চন্দ্রমল্লিকা 
ভোরের এক আশ্চর্য আলোর তুলি বুলিয়ে দিই আঁধারের ক্যানভাসে 
এক একদিন শূন্য অভিসারের বুকে আমি নামিয়ে আনি মৃগয়া যাপন 
দিগচক্রবাল হতে তুলে আনি পৃথিবীর গোধূলির মন... 
এক একদিন একটা সুপ্ত রাত্রিকে আমি রাখি নির্ঘুম করতলে 
এক একদিন ভালোবাসাকে দূরে রেখে আমি বিষন্নতা ভেজাই 
নক্ষত্রের কান্না ঝরা বিহ্বল শিশিরের জলে...!
 