---
layout: poem
title: "অমল মিথ্যে"
genre: nature
date: 2025-09-08
excerpt: "নিষিদ্ধ প্রেমের আখর"
tags: [forest, trees, sanctuary, peace, solitude]
background_image: "bataseporager.jpg"
---

সাতসকালে কে যেন দখল করে নিয়েছে
সব পঙক্তি আর বর্ণমালা,
সব রাস্তায় বসিয়ে দিয়েছে যতিচিহ্নরেখা...

কে যেন দখল করে নিয়েছে সমস্ত আকাশ
গাছে গাছে এনেছে বসন্তের কুঁড়ির হিন্দোল
ভোটের দেওয়াল লিখন মুছে লিখে দিয়েছে
নিভৃত প্রেমের পত্রাবলী... 
মিছিলে ছড়িয়েছে রাঙা ফাগুয়ার রঙ...! 

সাতসকালে কে যেন দখল করে নিয়েছে
সব কাব্যের নিবিড় শব্দাবলী 
দিগন্তরেখায় বসিয়েছে নিষিদ্ধ প্রেমের আখর...

কে যেন দুমড়েমুচড়ে ফেলে গেছে শীতের কাজললতা 
অনন্ত কুয়ার কৃষ্ণ জলে ...
কার্ণিশে বেঁধেছে বাসা শাদা গিরিবাজের... 
কে যেন খেলার খেলা সেরে ভোরের উঠানে রেখে গেছে 
অলোক মেঘের পালক....! 

এলোমেলো লিখতে লিখতে কখন যেন আনমনে,
সাতসকালে, এই প্রথম আমি কবিতার কাছে
অমল মিথ্যে বলেছি.....!
