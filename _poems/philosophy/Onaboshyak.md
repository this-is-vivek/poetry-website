---
layout: poem
title: "অনাবশ্যক, তবুও জমিয়ে রাখি" 
genre: philosophy
date: 2025-10-05
excerpt: "মহুয়া বনের আদিম অন্ধকার"
tags: [meaning, purpose, life, existence, choice]
background_image: "bataseporager.jpg"
---
অনাবশ্যক, তবুও জমিয়ে রাখি....

কিছু রোদ, কিছু বৃষ্টি, কিছু ছায়া অন্ধকার, 
ঘাসের রেণুর মতো উদয়
আর অস্তবেলার রঙ,
হেমন্তের শূন্যতা, অনন্ত নক্ষত্রের উত্তাপ...

আগাছারা নিত্য বেড়ে ওঠে
জমে ওঠে খড়কুটো, শুকনো ডালপালা,
নির্জনতার ঝরাপাতা... 
মহুয়া বনের আদিম অন্ধকার,
চাঁদ ভাঙা পথ আর অচিন দেশের মানচিত্র...

জানিনা কী প্রয়োজনে জমিয়ে রেখেছি
ফুল আঁকা বিবর্ণ রুমাল, নীল টিপ
পদ্মপাতার জল, শেষের কবিতার
পঙক্তিমালা... 
কি আয়োজনে জমিয়ে রেখেছি 
ভুলে যাওয়া প্রেম... 

অনাবশ্যক 
কোনো কাজে লাগিনা, তবু
নিজেকে জমিয়ে রেখেছি
জমা আর খরচের ঘরে...
