---
layout: poem
title: "সে যখন আসেনা"
genre: philosophy
date: 2025-09-11
excerpt: "Contemplating the nature of time and presence"
tags: [time, wisdom, present, life]
--- 

সে যখন আসেনা, আমি নিজের সাথেই
কাটাকুটি খেলি... 
ধীরে ধীরে পৃষ্ঠাটা শেষ হয়ে যায়...
দশ নম্বর সিগারেটটা শেষ করে খেয়াল হয়
এখন বোধহয় সকালের স্নান সেরে
কার্ণিশের ধারে নরম রোদে চুল শোকাচ্ছো তুমি

কোমল ঘাসের ডগা হ'তে টুপটুপ করে
ঝরে পড়ছে শিশিরের জল... 
একটা শঙ্খচিল চক্রাকারে ভেসে বেড়াচ্ছে 
মাথার উপর... 

তোমার শ্যামলী নদী, পাঁচমুড়ো পাহাড়ের কথা মনে আছে ! 
তখন অষ্টাদশী ছিলে তুমি...
আমারও কবিতার বয়স হচ্ছে, দিশা পালটে 
তারা এখন আটকে আছে মাঝদরিয়ার চরে...

এ জীবনে অনেক চাওয়া সন্ন্যাস হোলো না, 
ধুধু সোনালী বালির উপরে পিঠ রেখে আকাশের দিকে চেয়ে
চিৎকার করে প্রশ্ন করি ---
জোয়ার আসতে আর কত দেরী, হে মাঝি---!
