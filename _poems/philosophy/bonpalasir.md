---
layout: poem
title: "বনপলাশীর পদাবলী"
genre: philosophy
date: 2025-10-16
excerpt: "আমার ঈশ্বর ঘুরতে বেরিয়েছে গাঁ-গঞ্জে, বনে বনান্তরে"
tags: [meaning, purpose, life, existence, choice]
background_image: "bataseporager.jpg"
---
এক উদাসী বসন্তের ভাঙা হাটে বসে আছি
বিচ্ছেদের নিস্তব্ধতা ছাড়া আমার বেচার কিছু নেই
একটা নদী হাঁটতে হাঁটতে থমকে দাঁড়িয়ে আছে ভাঙা দেউলের কোনে
আমার ঈশ্বর ঘুরতে বেরিয়েছে গাঁ-গঞ্জে, বনে বনান্তরে
এঁকে যাচ্ছে শাল পলাশ মহুয়ার উদাসী সঙ্গম... 
শুকনো ঝরা পাতা ছাড়া আমার দুহাতে কিছু নেই
আমি খাগের কলম দিয়ে তাতেই লিখি - বনপলাশীর পদাবলী....! 

আজকাল বসন্তের হাটে জড়ো হয় অনেক কোকিল 
দিনরাত বনবাউলের একতারায় বাজায় মনকেমনের সুর... 
একটা না অনেক কোকিল! আমিই হয়তো ভুল শুনি,
আমার ঈশ্বর কখন ফিরবে তা জানিনা, আমিই দেউলের বুকে
জ্বালিয়ে আসি এক নিঃসঙ্গ প্রদীপ... 
সারা বসন্ত একাএকা পোড়ে ঝরাপাতায় লেখা
পদাবলীর বিরহী পঙক্তিমালায়....!
