---
layout: poem
title: "জোকারের মুখ"
genre: philosophy
date: 2025-09-05
excerpt: "একটা কানকাটা মানুষ"
tags: [meaning, purpose, life, existence, choice]
background_image: "bataseporager.jpg"
---

কখন যেন ঘিরে ধরে একটা অনুভূতিহীন শূন্যতা। 
এলোমেলো কিছু আনুভূমিক ছবি
সাজাতে গেলেই তাসের ঘরের মতো ভেঙে পড়ে।

অর্থহীন একটা সাঁকোর ওপারে
কত শতাব্দী ধরে একটা কানকাটা মানুষ 
এঁকে চলেছে সূর্যমুখীর ক্ষেত। 

সমস্ত নিষেধ অমান্য করে একটা রাস্তা
এঁকেবেঁকে চলে গেছে মহাকালের ওপারে।

মানুষ ও তো নিষেধাজ্ঞা মানে না। 
উল্টে রাখে সিগারেটের প্যাকেটের কর্কটের ছবি।
কখন যেনো ভালোবেসে ফেলে। 
দাওয়াদুয়াহীন অজানা অসুখ বাঁধিয়ে বসে ।
গোছাতে গিয়ে এলোমেলো করে ফেলে
সব নাম আর ঠিকানা। 

রোজ সকাল সন্ধ্যায় মৃত্যুর দড়ি বেয়ে
জীবন দেখিয়ে যায় ট্রাপিজের খেলা। 

শূন্য থেকে একটা জোকারের মুখ
ভেসে ওঠে কবিতার খাতায়।
